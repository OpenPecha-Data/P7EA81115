tatra khalu punaḥ subhūte bodhisattvo mahāsattva evaṃ bhāṣiṣyate - yena satyena satyavacanenāhaṃ
vyākṛtaḥ taiḥ paurvakais tathāgatair arhadbhiḥ samyaksaṃbuddhair anuttarāyāṃ samyaksaṃbodhau,
tena satyena satyavacenāyam amanuṣyo ’pakrāmatv iti |tatra subhūte māraḥ pāpīyān
autsukyam āpatsyate tasyāmanuṣyasyāpakramaṇāya |tat kasya hetoḥ? māro hy atra pāpīyāṃs tasya
bodhisattvasya mahāsattvasya cirayānasaṃprasthitasyāntike balavattaraṃ tejovattaraṃ codyogam
āpatsyate - katham ayam amanuṣyo ’pakrāmed iti |evaṃ so ’manuṣyo mārādhiṣṭhānenāpakramiṣyati
|evaṃ ca tasya bodhisattvasya mahāsattvasya bhaviṣyati - mamaiṣo ’nubhāvenāmanuṣyo
’pakrānta iti |na punaḥ sa evaṃ jñāsyati - mārasyaiṣo ’nubhāvenāmanuṣyo ’pakrānta iti |sa
tena tāvan mātrakeṇautsukyam āpatsyate |sa tenautsukyena tato ’nyān bodhisattvān mahāsattvān
avamaṃsyate uccagdhayiṣyati ullāpayiṣyati kutsayiṣyati paṃsayiṣyati - ahaṃ vyākṛtas taiḥ
paurvakais tathāgatair arhadbhiḥ samyaksaṃbuddhair anuttarāyāṃ samyaksaṃbodhāv iti |sa
tena tāvanmātrakeṇa bhūyo mānaṃ janayiṣyati, mānaṃ saṃjanayiṣyati, mānaṃ vardhayiṣyati, mānaṃ
saṃvardhayiṣyati, mānaṃ stambhayiṣyati, mānam upastambhayiṣyati, mānaṃ bṛṃhayiṣyati,
mānam upabṛṃhayiṣyati, mānam utpādayiṣyati |sa tena mānenātimānena mānātimānena mithyāmānenābhimānena
dūrīkariṣyati sarvajñatām, dūrīkariṣyaty anuttaraṃ buddhajñānam, svayaṃbhūjñānam,
sarvajñajñānam |dūrīkariṣyaty anuttarāṃ samyaksaṃbodhim |sa tathārūpāṇi kalyāṇamitrāṇi
kalyāṇadharmaṇa udārādhimuktikān adhyāśayasaṃpannān upāyakuśalān avinivartanīyadharmasamanvāgatāṃś
ca bodhisattvān mahāsattvān dṛṣṭvā abhimānam utpādyāvamanyamānas tathārūpāṇi kalyāṇamitrāṇi
na seviṣyate, na bhajiṣyate, na paryupāsiṣyate, na pariprakṣyati |tad eva mārabandhanaṃ
gāḍhīkariṣyati |tasya dve bhūmī pratikāṅkṣitavye - śrāvakabhūmir vā pratyekabuddhabhūmir
vā |evaṃ subhūte satyādhiṣṭhānena māraḥ pāpīyānacirayānasaṃprasthitasya bodhisattvasya
mahāsattvasyālpaśraddhasyālpaśrutasya kalyāṇamitravirahitasya prajñāpāramitayā aparigṛhītasya
upāyakauśalyavirahitasyāntarāyaṃ kariṣyaty anuttarāyāḥ samyaksaṃbodheḥ |idam api
subhūte bodhisattvasya mahāsattvasya mārakarma veditavyam ||

