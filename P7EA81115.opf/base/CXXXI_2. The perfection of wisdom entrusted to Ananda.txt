tatra khalu punar bhagavān āyuṣmantam ānandam āmantrayate sma - tad anenāpi te ānanda paryāyeṇa
evaṃ veditavyam - ity apīyaṃ prajñāpāramitā bodhisattvānāṃ mahāsattvānāṃ sarvajñajñānasyāhāriketi
|tasmāt tarhi ānanda bodhisattvair mahāsattvaiḥ sarvajñajñānaṃ pratilabdhukāmair
asyāṃ prajñāpāramitāyāṃ caritavyam |iyaṃ prajñāpāramitā śrotavyodgrahītavyā dhārayitavyā
vācayitavyā paryavāptavyā pravartayitavyā deśayitavyopadeṣṭavyoddeṣṭavyā svādhyātavyā likhitavyā
|tathāgatādhiṣṭhānena mahāpustake pravyaktapravyaktair akṣaraiḥ sulikhitāṃ kṛtvā
satkartavyā gurukartavyā mānayitavyā pūjayitavyā arcayitavyā apacāyitavyā puṣpair dhūpair
gandhair mālyair vilepanaiś cūrṇaiś cīvarair vādyair vastraiś chatrair dhvajair ghaṇṭābhiḥ
patākābhiḥ, samantāc ca dīpamālābhiḥ, bahuvidhābhiś ca pūjābhiḥ |iyam asmākam antikād ānandānuśāsanī
|tat kasya hetoḥ? atra hi prajñāpāramitāyāṃ sarvajñajñānapariniṣpattir bhaviṣyati
|tat kiṃ manyase ānanda śāstā te tathāgataḥ? ānanda āha - śāstā me bhagavan, śāstā me
sugata |evam ukte bhagavān āyuṣmantam ānandam etad avocat - śāstā te ānanda tathāgataḥ |paricarito
’smy ānanda tvayā maitreṇa kāyakarmaṇā manaāpena, maitreṇa vākkarmaṇā manaāpena,
maitreṇa manaḥkarmaṇā manaāpena |tasmāt tarhi ānanda yathaiva tvayā mamaitarhi tiṣṭhato dhriyamāṇasya
yāpayato ’smin samucchraye prema ca prasādaś ca gauravaṃ ca kṛtam, tathaiva tvayā
ānanda mamātyayādasyāṃ prajñāpāramitāyāṃ kartavyam |dvir api trir api te ānanda parīndāmi
anuparīndāmi enāṃ prajñāpāramitām , yatheyaṃ nāntardhīyeta, yathā nāsyāṃ tvam anyaḥ puruṣaḥ
syāḥ |yāvad ānanda iyaṃ prajñāpāramitā loke pracariṣyati, tāvat tathāgatas tiṣṭhatīti
veditavyam |tāvat tathāgato dharmaṃ deśayatīti veditavyam |avirahitās te ānanda sattvā buddhadarśanena
dharmaśravaṇena saṃghopasthānena ca veditavyam |tathāgatāntikāvacarās te ānanda
sattvā veditavyāḥ, ya enāṃ prajñāpāramita (261) śroṣyanty udgrahīṣyanti dhārayiṣyanti
vācayiṣyanti paryavāpsyanti pravartayiṣyanti deśayiṣyanty upadekṣyanty uddekṣyanti svādhyāsyanti
likhiṣyanti satkariṣyanti gurukariṣyanti mānayiṣyanti pūjayiṣyanty arcayiṣyanty apacāyiṣyanti
puṣpadhūpagandhamālyavilepanacūrṇacīvaracchatradhvajaghaṇṭāpatākābhiḥ, samantāc
ca dīpamālābhiḥ, bahuvidhābhiś ca pūjābhir iti ||

idam avocad bhagavān āttamanāḥ |te ca maitreyapramukhā bodhisattvā mahāsattvāḥ āyuṣmāṃś ca subhūtir
āyuṣmāṃś ca śāriputraḥ āyuṣmāṃś cānandaḥ śakraś ca devānām indraḥ sadevamānuṣāsuragaruḍagandharvaś
ca loko bhagavato bhāṣitam abhyanandann iti ||

āryāṣṭasāhasrikāyāṃ prajñāpāramitāyāṃ parīndanāparivarto nāma dvātriṃśattamaḥ ||

samāptā ceyaṃ bhagavatyā āryāṣṭasāhasrikāyāḥ prajñāpāramitā sarvatathāgatajananī bodhisattvapratyekajinaśrāvakāṇāṃ
mātā, dharmamudrā dharmolkā dharmanābhir dharmabherī dharmanetrī dharmaratnanidhānam
akṣayo dharmaḥ acintyādbhutadarśananakṣatramālā sadevamānuṣāsuragandharvalokavanditā
sarvasukhahetur iti ||

prajñāpāramitāṃ samyagudgṛhya paryavāpya ca dhārayitvā pravartya enāṃ viharantu sadārthina iti
||

ye dharmā hetuprabhāvā hetus teṣāṃ tathāgato hy avadat |

teṣāṃ ca yo nirodha evaṃvādī mahāśramaṇaḥ ||

deyadharmo ’yaṃ pravaramahāyānayāyinyāḥ paramopāsikasaurājrasutalakṣmīdharasya |yad atra puṇyaṃ
tad bhavatv ācāryopādhyāyamātāpitṛpūrvaṃgamaṃ kṛtvā sakalasattvarāśer anuttarajñānāvāptaye
iti ||

